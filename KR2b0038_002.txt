# -*- mode: mandoku-view; -*-
#+TITLE: 御定資治通鑑綱目三編
#+DATE: 2015-08-24 22:25:49.548816
#+PROPERTY: ID KR2b0038
#+PROPERTY: BASEEDITION WYG    
#+PROPERTY: JUAN 原序
<pb:KR2b0038_WYG_002-1a>¶
御定通鑑綱目三編原序¶
編年之書奚啻數十百家而必以朱子通鑑綱目為凖¶
通鑑綱目葢祖述春秋之義雖取裁於司馬氏之書而¶
明天統正人心昭監戒者㡬微得春秋大居正之意雖¶
司馬氏有不能窺其藩籬者其他葢不必指數矣嘗謂¶
讀書立言之士論世為難非如朱子具格致誠正之功¶
明治亂興衰之故其於筆削鮮有不任予奪之私失褒¶
貶之公者自綱目成而義指正大條理精密後儒有所¶
<pb:KR2b0038_WYG_002-1b>¶
依據踵而續之由宋迄元釐然方策至明代君臣事蹟¶
編輯之難更倍于諸書葢明史已成於百年之後而世¶
變風漓記載失實若復遲待將何以繼續編而示來許¶
爰亟命儒臣法朱子通鑑綱目義例増損編摩大書以¶
提要分注以備言每一卷成呈覽朕於㡬暇亦時御丹¶
鉛為之叅定雖於天人一貫之精微未之能盡而惟是¶
謹嚴之義守而弗失簡正之㫖志而必勉書既成羣臣¶
舉唐太宗之事為言勉從其請而為之序云¶
<pb:KR2b0038_WYG_002-2a>¶
乾隆十一年夏四月朔御製¶
